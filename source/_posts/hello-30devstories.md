---
title: Hello 30devstories challenge
date: 2020-05-05 18:45:02
tags:
  - 30devstories
  - offtop
categories:
  - Ludzie
---
![Foto: Tyler Lastovich na Unsplash](/images/hello-30devstories-00.jpg)

Dawno dawno temu, tysiąc frameworków javascriptowych temu, stworzyłem ten blog na potrzeby inicjatywy Macieja Aniserowicza pt. "Daj się poznać". Później wchłonęło mnie życie zawodowe i odpuściłem sobie pisanie, sam do końca nie rozumiem dlaczego.
Przyszedł rok 2020 i pośród wszystkich przykrych rzeczy które się dzieją aktualnie w świecie, na "polskim" instagramie zaczął się rozsprzestrzeniać wirus o nazwie [#30devstories](https://www.instagram.com/explore/tags/30devstories/) - nieoficjalne przecieki mówią, że czegoś tam chłopaki z [DevEnv](https://devenv.pl/) nie ogarnęli w kwestii bezpieczeństwa w swoim studiu nagrań i oto kolejne osoby ze świata IT codziennie odpalają kamery w swoich telefonach i wrzucają na Insta swoje przemyślenia. Nasz rząd może sobie bagatelizować sprawę, wydawać komunikaty że przecież żadnego wirusa na Instagramie, że przecież oni tylko coś tam kliknęli, ale prawda jest taka, że jest coraz więcej i więcej zarażonych osób.

## Co jest takiego wartościowego w #30devstories?
Nagle w "internetach", z siłą rebelii, pojawia się dużo ludzi "z branży" i okazuje się że "geeki" też potrafią ciekawie opowiadać. O programowaniu, dobrych praktykach, swoich porażkach, polecają dobrą literaturę, kursy, promują się nawzajem, dyskutują publicznie. Piszę ten tekst gdy wyzwanie jest w fazie "wybuchu" i dopiero czas pokaże ile z tych osób stwierdzi że warto na Instagramie zostać. Póki co bardzo podoba mi się ta spontaniczność i różnorodność tematów.
Tak naprawdę nagrywanie "storisów" to nośnik dla merytorycznego mięsa, którym są dyskusje, czy inspiracje dla innych. Jakże to jest inne "influencerowanie" od stereotypowego ekshibicjonizmu tych wszystkich ładnych pań i panów w tych wszystkich ładnych egzotycznych miejscach.

## Co mi osobiście daje ów #30devstories?
Przede wszystkim ograniczony czas "storisa" wymusza na mnie skondensowanie swoich myśli i skupienie się na meritum. To jest dla mnie naprawdę poważne wyzwanie, bo ja lubię mówić, budować konteksty, metafory, aluzje - słowem - muszę zsynchronizować wszystkie wątki do tego jednego i odfiltrować najważniejsze informacje, które chcę prezkazać. 
Dlatego też staram się ograniczyć do tej jednej minuty nagrywanej bezpośrednio w aplikacji Instagrama, a nie nagrywać osobnego filmiku i potem ciąć go w aplikacji do edycji filmów takiej jak choćby Power Director.

Druga rzecz, to radzenie sobie z dużym steresem powodowanym wystąpieniem przed kamerą. Sam fakt że to mnie stresuje jest dość zaskakujący, bo ja raczej należę do tych osób, które nie mają problemu z mówieniem, byciem w centrum uwagi, czy prowadzeniem prezentacji. Tutaj jednak z jakiegoś powodu pojawia się dość znaczny stres i podoba mi się to, ze z każdym nagraniem dostaję lekcję co mogę zrobić inaczej i testować wnioski.
No i rzecz kluczowa: mogę się tutaj po prostu bawić, mówić w dziwny sposób o dziwnych rzeczach i zbierać feedback. Takie doświadczenia mogą potem zaprocentować przy tworzeniu profesjonalnych materiałów.

No i last but not least: Czuję, że ten "czelendż" to było brakujące ogniwo pozwalające mi w końcu skutecznie walczyć z ostrym wypaleniem zawodowym. Znów pojawia się u mnie ciekawość, docenienie doświadczeń które mam sam, świadomość że są osoby w IT które w wielu kwestiach myślą podobnie jak ja. Nic, tylko znów się zabrać za radosne klepanie. W klawiaturę.

## Dlaczego w ogóle o tym tutaj piszę?
Ponieważ #30devstories zmotywowało mnie do ponownego pisania na blogu. Tak po prostu. Już zapomniałem jakie to potrafi być przyjemne i ile może dać satysfakcji. Znów zaczynam mieć poczucie że mam o czym pisać.
Serdeczne pozdrowienia dla ekipy DevEnv :)

Podpisano, [ziomek.zycie](https://www.instagram.com/ziomek.zycie/)