title: Role Playing Delivery
author: Adam Dziendziel
tags:
  - DSP2017
  - Gry
  - Scrum
  - Zespół
categories:
  - Ludzie
date: 2017-03-18 16:11:00
---
![team](/images/04-rpg-title.jpg)

W życiu spędziłem wiele godzin grając w [gry RPG](http://www.gry-online.pl/encyklopedia-gier.asp?KAT=6). Zaczęło się w technikum od "gadanych" D&D oraz Warhammera, by później gładko przejść w mniej problematyczne odmiany komputerowe takie jak Icewind Dale (do tej pory mam koszmary związane z drugą częścią), Baldur's Gate, Neverwinter Nights, mój ukochany [Morrowind](https://www.youtube.com/watch?v=jtFkIdanNEs), czy oczywiście fenomenalny Wiedźmin.

Trochę później zalogowałem się do World of Warcraft i... wylogowałem się ostatecznie po prawie dwóch latach, a związane to było z, niezbędnymi jak się okazało, wizytami w ośrodku leczenia uzależnień. Zawsze bawił mnie fakt, że ów ośrodek był zlokalizowany w bezpośrednim sąsiedzwtwie największego centrum handlowego w mieście.          Aha, podobną fazę miałem z Football Manager, ale tą fascynację zrozumieją nieliczni ;) 
 
Dlaczego piszę o tym na blogu o tematyce IT?   
Tym, co najbardziej mnie kręciło w grach fabularnych to budowanie zespołu z postaci o różnych cehach (rasa, klasa, specjalizacja) i rozwijanie ich, czyli popularne "ekspienie" plus, w wypadku WoWa, zespołowa gra [PvE](http://pl.wow.wikia.com/wiki/PvE).  
Tym, co mocno mnie zawsze interesuje w pracy, to ludzie z którymi pracuję. Ich sposób myślenia, umiejętności, potrzeby, narzędzia, komunikacja.

Porównanie nieustraszonej drużyny śmiałków dążących, by zdobyć magiczny artefakt strzeżony przez przerażającego i niezwyciężonego demona, do zespołu developerskiego pragnącego dostarczyć produkt klientowi nasuwa się samo :)   
Nazwijmy Demona imieniem Deadline, jego popleczników (ang. minions) Użytkownikami i z nudnej codziennej pracy robi nam się całkiem niezły [dungeon](https://pl.wikipedia.org/wiki/Dungeon_crawl).

Żeby było jasne: głównym przeciwnikiem zespółu NIE jest klient, chociaż wiem, że często takie porównanie wydaje się pasujące. Klient, tudzież jego przedstawiciel, powinien być częścią drużyny.    
Mówię to ściszonym głosem, pochylając głowę pod brzemieniem własnych pomyłek.

### Budujemy drużynę
Jako że naturalnym dla mnie podejściem rozwijania projektu są różnego rodzaju metodologie zwinne (ang. _agile_), zabawię się w opis drużyny skramowej (ang. _scrum_) używając ról znanych w [World of Warcraft](http://wowwiki.wikia.com/wiki/Role) :)    
No co? Kreatywność to cenny dar i trzeba go rozwijać.

__Tank:__  
_Ta rola koncentruje na sobie całą uwagę przeciwnika. Jej zadaniem jest umożliwienie innym członkom drużyny swobodnego działania i maksymalnym koncentrowaniu się na swoich zadaniach._

Jak dla mnie tankiem w scrumie jest Product Owner, ponieważ z definicji jest on częścią zespołu, to on nadaje kierunek rozwojowi aplikacji. Z racji tego, że ma bezpośredni i najczęstszy kontakt z klientem (w skrajnych przypadkach jest to jedna i ta sama osoba) to przyjmuje na siebie największą odpowiedzialność. Bez niego zespół nie miałby konkretnych celów a programiści nagle zacząiby mieć zbyt dużo kontaktu z klientem, co wprowadzałoby chaos i zmniejszało efektywność zepołu.

![](/images/04-wow-tank-icon.jpg)

__Dps:__   
_"Depeesy" mają za zadanie zadawać przeciwnikowi obrażenia. Teoretycznie najmniej odpowiedzialna rola, bo w drużynie jest ich kilku, ale dająca dużo satysfakcji i pozwala na rywalizację w drużynie._ 

W projekcie są to wszystkie osoby budujące produkt: programiści, testerzy, projektanci, graficy. Im są bardziej wyspecjalizowani i lepiej znają się na swojej pracy tym łatwiej zbudować odpowiedni zespół i tym skuteczniejsza jest walka z Deadlinem. Tak jak dps w grze ma "kręcić cyfry" (zadawać jak największe obrażenia), tak osoba techniczna ma być maksymalnie produktywna.
![](/images/04-wow-dps-icon.jpg)

__Healer:__  
_Moja ulubiona rola. Jest to klasyczny support, który nie ma realnego wpływu na walkę, ale utrzymuje całą drużynę przy życiu lecząc ją, zdejmując choroby, klątwy i nie pozwalając aby ktokolwiek zginął. Zazwyczaj stoi z boku (tyłu) akcji i ma najlepszy pogląd na "pole bitwy" i możliwość analizy sytuacji._ 

Ok, czyli naturalnie Project Manager, no nie? Nooo, nie. Ja tutaj widzę raczej Scrum Mastera, a kluczowe pojęcie to [Servant Leader](https://www.mindtools.com/pages/article/servant-leadership.htm), czyli osoba dla której kluczowe są potrzeby innych i dbanie aby byli w pełni sił i gotowości do zrealizowania zadania. Musi obserwować, reagować i oprócz oczu musi mieć otwarty także mózg. Trochę ta rola jest niewdzięczna, bo ludzie zwracają na nią uwagę (krzyczą na tą osobę i przeklinają) dopiero jak giną, a gdy wszystko jest w porządku to nikt o takim "hilerze" nie pamięta.   
Niemniej to często od niego zaczyna się budowę zespołu.

![](/images/04-wow-heal-icon.jpg)


### Taktyka
Każdy przeciwnik ma swoje unikalne cechy i poziom trudności. Wymusza on odpowiednie przygotowanie się, wiedzę co i kiedy trzeba zrobić i na co należy uważać. Często także okazuje się, że do zwycięstwa potrzebne są nam umiejętności konkretnej postaci.   
A jeśli jej nie mamy w drużynie? No cóż, trzeba ją znaleźć, lub świadomie improwizować.

W zawodowej rzeczywistości mamy różne projekty, różnych klientów, różną presję i musimy planować nie tylko technologię, infrastrukturę, ale także skład i cechy zespołu.   
Widziałem i uczestniczyłem w projektach w których panował chaos mimo, że na papierze uczestniczyli w nim naprawdę świetni specjaliści.

### Komunikacja
W całej tej zabawie kluczowe są zgranie i komunikacja. Mając w drużynie nawet najlepszych graczy indywidualnie możemy nie wyrobić, jeśli nie potrafią współpracować i poświęcać swoich indywidualnych statystyk dla celu drużyny.

I tutaj metafory nie trzeba wyjaśniać -  dokładnie te same zasady obowiązują zespół developerski.

To ten punkt tak naprawdę spowodował moją fascynację agile i scrumem, bo takie narzędzia jak [pair programming](http://www.extremeprogramming.org/rules/pair.html), [planning poker](http://procognita.pl/zasoby/artykuly/czytaj/artykul/szacowanie-projektu-agile-cz-2-planning-poker-46/), [daily scrum](https://www.michalwolski.pl/2016/11/daily-scrum-codzienny-scrum/) mają właśnie na celu głównie polepszenie jakości komunikacji, czyli zrozumienia, czyli wydajności i lepszego reagowania na kryzys w projekcie. Wtedy jakość techniczna przychodzi niejako mimochodem.

I żeby było jasne: komunikacja w scrum to nie daily scrumy wtłoczone na siłę w waterfalla i "więcej gadania, niż robienia" tylko po to, aby Project Manager lub Team Leader mógł budować i pieścić swoją strefę komfortu ;) maksując [micro management](https://en.wikipedia.org/wiki/Micromanagement). 

### Epilog
Lubię gry, bo pozwalają mi w bezpiecznej piaskownicy ćwiczyć zarządzanie i interakcje między ludźmi. Trochę niebezpieczne jest to, że przyzwyczajają też do patrzenia na postacie jako "avatary" i zestaw cyfr, ale w sumie w dużych firmach też nie mówimy o ludziach a o zasobach (_ang. Human Resources_) więc może to nawet zaleta ;) 

Kolejna rzecz to metafory. Jedną z najlepszych książek jakie przeczytałem o Scrum jest ["Scrum. O zwinnym zarządzaniu projektami." Mariusza Chrapko](http://helion.pl/ksiazki/scrum-o-zwinnym-zarzadzaniu-projektami-mariusz-chrapko,scrumo.htm). Lektura ta uświadomiła mi, że scrum, a szczególnie jego tłumaczenie, to ciągła gra słowami i metaforami. Budujemy abstrakcję, która pozwala nam lepiej skupić się na celu i go skutecznie realizować dlatego, że wszyscy rozumieją opowieść, której są aktorami.    
Gry rozumieją już małe dzieci.

Jeśli dotrwałeś do tego momentu to dziękuję i zachęcam do podzielenia się własnymi przemyśleniami. Ucieszę się, jeśli ten post sprowokuję kogoś do refleksji na temat postrzegania zespołu, współpracowników, lub pracowników. No i gier, oczywiście. 


W planie mam post o pozytywach jakie niesie granie w gry planszowe w pracy (oczywiście po godzinach, lub w czasie przerwy obiadowej). Tam będą konkrety, bo temat mam przetestowany w praktyce. Działa.


#### Linkografia
[Świetna książeczka o grywalizacji napisana przez Pawła Tkaczyka](http://helion.pl/ksiazki/grywalizacja-jak-zastosowac-reguly-gier-w-dzialaniach-marketingowych-pawel-tkaczyk,grywal.htm)   
[Ilustrowany przewodnik po Scrum](http://blog.brasswillow.pl/2016/07/08/the-illustrated-scrum-guide-updated-darmowy-e-book/)   
Ikony ról pochodzą z grafik na [koszulki na Redbuble](https://www.redbubble.com/people/bonniegregory/works/22344459-warcraft-im-a-healer-the-angel-of-my-allies-and-the-devil-of-my-enmenies?p=t-shirt&ref=work_carousel_work_recommendation&style=mens) oraz [WoW Store](http://wowstore.org/wow_store_clothing.html).