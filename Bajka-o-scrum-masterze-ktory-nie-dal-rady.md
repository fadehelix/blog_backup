title: 'Bajka o scrum masterze, który nie dał rady'
author: Adam Dziendziel
tags:
  - Scrum
  - DSP2017
categories:
  - Ludzie
date: 2017-04-21 12:34:00
---
![](/images/bajka-sm-breakdancing.jpeg)

Początkowo post ten miał nosić  tytuł “Scrum Master, który został mistrzem młyna”, ponieważ uwielbiam zabawy słowem, a jednym z moich ulubionych tematów żartów są przekłady angielskojęzycznych książek na nasz piękny poetycki  język polski.  
Pomyślałem jednak, że clickbait zawsze spoko, szczególnie, jeśli przypadkiem taki tytuł faktycznie jest kręgosłupem tekstu.

Czas zacząć, więc przygotuj sobie, drogi czytelniku, kubek gorącej kawy i daj się poprowadzić w świat opowieści.

## Prolog.
_Wrocław, przeszłość._ 

Poznajcie Liska (pseudonim zmyślony, imię nieznane). Lisek to towarzyski, otwarty gość, około trzydziestki, robiący w życiu wiele różnych rzeczy, z których najbardziej zawsze kręciło go tworzenie stron internetowych. Nie, nie jest rudy, ale też niekoniecznie dobrym pomysłem jest mu całkowicie ufać. Ale całe szczęście nie ma wąsów.    
Nasz główny bohater właśnie odchodzi z firmy, która jest jego drugim domem, ponieważ nasłuchał się kołczy, naczytał książek o przekraczaniu strefy komfortu i postanowił w końcu odnaleźć siebie. Przynajmniej zawodowo.     
Lisek w swojej paru letniej karierze w IT pracował jako tester, frontend i backend developer, jednak w którymś momencie pracy na wysokim poziomie, otoczony świetnymi programistami, będącymi programistami z powołania, popatrzył w dół i odezwał się w nim paraliżujący lęk. To było zdecydowanie za wysoko dla niego. Wiedział, że wyżej nie zajdzie, a w każdej chwili może spaść.   
Lisek chciał zacząć pracować z ludźmi i mieć na projekt szerszy wpływ, niż tylko  realizacja przypisanych tasków.     
Założył spadochron i skoczył w nieznane.

## Chwyć rękoma szczęście
_Bielsko-Biała, teraźniejszość._

Tutaj zaczyna się właściwa opowieść.  Znów widzimy naszego bohatera, tym razem pełnego dumy i radości, bo nareszcie, po przeczytaniu tych wszystkich książek i odbytych szkoleniach, dostał wymarzoną posadę SCRUM MASTERA.    
Zadanie postawione przed nim wydawało się proste: dowieźć do szczęśliwego wydania projekt oparty na technologiach, które, przynajmniej w stopniu podstawowym, znał z własnego doświadczenia jako ten “techniczny”, dostał zespół złożony z doświadczonych profesjonalistów. Polubił ich od pierwszego wejrzenia. Od razu też wyczuł świetną atmosferę panującą w firmie.    
Marzenia się spełniają - powtarzał sobie Lisek każdego ranka i każdego wieczora tego upalnego lata.   
Było fajnie, świeżo upieczony scrum master miał czas na wdrożenie się w projekt, poznanie ludzi zarówno w zespole jak i po stronie Klienta. Na spokojnie konfrontował się z realiami swojej roli w projekcie.   
Mając wiedzę techniczną był w stanie dobrze dogadywać się ze swoim zespołem, rozumieć ich, był więc przekonany, że dobrze poradzi sobie z zarządzaniem projektem.

## Okrążony problemami jak ruiny bluszczem
I tak jak to pnącze rośnie powoli, ale nieubłaganie oplatając mury odcina je od słońca, tak z końcem lata zawodowa rzeczywistość coraz bardziej wysysała entuzjazm z niedoświadczonego delikwenta. Znając kolejne wydarzenia mogę pokusić się o wyliczenie kluczowych błędów.

__.Brak osobistego spotkania z klientem__  
Lisek był przekonany o swojej umiejętności budowania relacji z ludźmi.    Faktycznie, w firmie się udało, ale bezpośredni kontakt z Klientem to zupełnie inny rodzaj relacji oparty  i budowany głównie na liczbach.   
Jeśli liczby (czytaj kasa) się zgadzają, to tworzy się także zaufanie. Programista pracujący w firmie tego nie dostrzega, bo załatwiają to za niego menedżerowie czy szef. A oni właśnie najczęściej wybierają osobiste spotkanie, bo łatwiej wtedy przekazać swoje argumenty. Skrócenie dystansu, dosłownie, też jest tutaj bardzo ważne.

__.Zaniedbanie interesu Klienta__   
Lisek uważał się zawsze za developera zorientowanego na potrzeby użytkownika czy klienta. Szybko okazało się, że na poziomie menedżerskim “potrzeby klienta” znaczą nie do końca to samo, co na poziomie technicznym.   
Klient wydaje swoje ciężko zarobione pieniądze oczekując konkretnych efektów. Lisek nie potrafił zbudować wzajemnego zaufania przez co albo cierpiał zespół, albo klient.


__.Okazywanie braku pewności siebie__
Lisek nie miał doświadczenia, widział z każdym dniem, że mądre książki nie do końca go przygotowały do specyfiki projektu, więc co i rusz miał wątpliwości.   
Jeśli jesteś team liderem, menedżerem czy pełnisz inną rolę mającą wpływ na innych ludzi w zespole, to nie możesz okazywać publicznie niepewności swoich decyzji.    
Owszem, Lisek powinien się skonsultować ze swoimi szefami lub osobami, które mogły mu doradzić, ale z daleka od zespołu. Lisek nie był już developerem. Był scrum masterem.

__.Optymizm 404__  
To zabrzmi ironicznie, ale silne podłoże techniczne, przy wątłym doświadczeniu menedżerskim, bardziej mu zaszkodziło, niż pomogło, ponieważ w sytuacjach stresowych reagował jak “smutny programista” i nie miał w tym momencie kto pompować atmosfery. Zespół zostawał sam ze swoimi wątpliwościami.

__.Niezorganizowanie__   
Lisek był spontanicznym człowiekiem. Nie do końca rozumiał całą tą powagę towarzyszącą biznesowi. Kilka razy zdarzyło mu się opóźnić telekonferencję z klientem, bo kamera nie działała, bo laptop nagle przestał działać, bo coś.    
Nie zdawał sobie jeszcze wtedy sprawy, że takie ziarenka żwiru mogą na końcu wywołać lawinę kamieni zasypującą projekt.

__.Projekt z kategorii fixed price z określonym deadline.__  
Scrum to framework świetnie sprawdzający się w kompleksowych projektach, które rozwijane i rewidowane są ze sprintu na sprint. Jednak życie jest brutalne i żadna z przeczytanych książek nie przygotowała Liska na konfrontację ze sztywnym terminem zakończenia prac oraz ograniczone w jakimś stopniu finanse. Jako deweloper o kosztach finansowych raczej nie myślał. Czasem miał tylko narzuconą górną granicę godzin. Tutaj, o ironio, przydały się rozwiązania znane z waterfalla służące do estymowania kosztów i analizy czasowej. Liskowi zabrakło umiejętności patrzenia na sprinty w kontekście narzuconej daty oddania projektu.

__.Brak odpowiedzialności__   
Jako programista, zazwyczaj jeden z wielu w zespole, Lisek był przyzwyczajony, że błędne decyzje jednej osoby zawsze można naprawić, bo podejmuje je w wąskim zakresie.     
Jakież było jego zdziwienie, gdy przekonał się boleśnie, iż jego decyzje ciągną za sobą błędy innych osób i nie da się ich zamieść pod dywan. Oczywiście, mógł zrzucać odpowiedzialność na zespół deweloperski, ale zbyt ich szanował i znał się na ich pracy na tyle, że wiedział jak dobrą robotę wykonują.


## Uczy życie pokory, zwłaszcza tych wyszczekanych
Lisek nie dał rady utrzymać swojego szczęścia w rękach. Przestraszył się, poddał, zaczął podnosić głos, w efekcie projekt przejął doświadczony menadżer bardzo szybko gasząc wszelkie ogniska nieporozumień.    
Lisek, już po odejściu z firmy, swoje ognisko podsycał dalej, wszak nadeszła jesień ze swoimi coraz zimniejszymi wieczorami. Siedząc przy nim rozmyślał o błędach i chyba pierwszy raz w życiu wpatrując się w ten ogień spojrzał sobie naprawdę w twarz.    
Chyba wtedy do niego dotarło, że to nie świat jest zły, tylko jego decyzje są nieprzemyślane. A może ci wszyscy uśmiechający się kołcze nie mają racji? Może jednak nie znają tak dobrze życia?   
W końcu wstał, zadeptał starannie resztki płomieni i wrócił życia, znów w roli dewelopera. O wiele bardziej doświadczonego i świadomego dewelopera.  

A ja?  Jeszcze kiedyś napiszę kolejny rozdział tej opowieści.

## Ej, a morał? Gdzie morał, zapytasz
Morały są dwa: zewnętrzny i wewnętrzny.   
1. Bardzo ciężko w krótkim czasie zmienić sposób myślenia i nawyki reagowania na sytuacje stresowe nawet, jeśli, tak jak nasz bohater, masz predyspozycje do aktualnie wykonywanej pracy.
2. Książki i szkolenia są fajne, ale trzeba je traktować jako zestawy wskazówek i narzędzi. Ucząc się trzeba używać wyobraźni aby nabywaną wiedzę osadzać w kontekście. Lisek boleśnie przekonał się, że nic nie zastąpi praktyki.

Kawa wypita, czas wracać do pracy. Dziękuję Ci, czytelniku, że wytrwałeś w tej podróży razem ze mną.     
Do zobaczenia!
